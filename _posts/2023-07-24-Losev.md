---
layout: post
comments: true
title: LÖSEV HAYAT VERİR
categories: LÖSEV
---

**Lösev**, 1998 yılında çocuk uzmanı ve çocuk kan hastalıkları (pediatrik hematolog) uzmanı **Dr. Üstün EZER** ve iki lösemili çocuğun babaları tarafından hayata geçirilen bir vakıftır. Vakfın kurulduğu dönemlerde lösemi hastalığına bağlı ölüm oranlarının azaltılması hedeflenmiş olup başlarda sadece çocuklara yönelik ücretsiz hizmet veren vakıf, daha sonraları erişkin bireylere ve tüm branştaki kanser türlerine karşı mücadele veren bir aile olmuştur.

**"Kanser değil iyilik bulaşıcıdır"** mottosuyla **Yalova Üniversitesi Lösemili Çocuklara Fayda Topluluğu** başkanlığı görevime devam etmekteyim. Belki dünyayı değiştiremem ancak bir insanın dünyasını değiştirebileceğime inandığım için her etkinliğimde yeni kitlelere ulaşmayı hedeflemekte ve bu kitlelere topluma yönelik sosyal hizmet çalışmaları kapsamında etkinlik ve eğitimleri yönetim ekibimle planlayarak koordinatörlüğümde etkinlikleri gerçekleştirmekteyiz.

Kulübüm ile tanışmam 2019 yılında hazırlık programımın ilk haftasında olmuştu. O tarihten itibaren gönüllü olarak başlayan serüvenimde etkinliklere katılıp daha sonra yönetim kurulunda etkinlik organizasyon biriminde görevli olup, başkan yardımcılığı göreviyle daha çok sorumluluk alarak aktif saha etkinliklerinde yer aldım. Bununla birlikte başkanlık görevimle birlikte birçok sosyal sorumluluk etkinlik ve projelerine imza attım. Lösev'in ilkeleri doğrultusunda çeşitli etkinlikler düzenledim ve farkındalık yarattım.

En çok aklımda yer edinen etkinliklerden ve dönütlerden bahsetmek istiyorum. İlk etkinliğim, 8 Mart Dünya Kadınlar Günü'nde **YAŞAMA EL VER** etkinliğimizi günün anlam ve önemine ithafen gerçekleştirdik ve farkındalık yaratmayı amaçladık. Bu etkinliğe, topluluğa yeni katılmış bir gönüllü olarak katıldım. Okullarda farklı yaş gruplarına yönelik _İnci Projesi_ kapsamında seminerler verdim. Çocuk ve gençlere kanserden korunma yollarını anlatarak Lösev'in kanserle mücadele süreçlerinden bahsettim.

15 Şubat _Çocukluk Çağı Kanseri_ gününde, lösemili çocuklar ve annelerinin birlikte el emeği ile hazırladığı çeşitli ürünlerin satışa sunulduğu **LSV DÜKKAN** ürünlerini Yalova halkıyla buluşturmada öncülük ettim. Bu özel günde kanser tanısı almış bir çocuğun hayatını değiştirmede yardımcı oldum ve bu duygunun tarif edilemez olduğunu aktarmakta zorlanıyorum. _LSV DÜKKAN_ ürünlerinden elde edilen gelirler çocukların sağlık ve eğitim gibi ihtiyaçlarını karşılamak için kullanılıyor.

Yalova'daki bir ilkokulda **TEKNOLOJİDEN UZAKTA** projesi kapsamında _İnci Seminerleri_ düzenleyip geleneksel oyunlar oynadık. İlkokul düzeyindeki çocuklarla birlikte interaktif bir şekilde kanserden korunma ve sağlıklı yaşam konularında bilgilendirici eğitim verdik.

**BÜYÜK İSTANBUL KAVUŞTAY'ına** önderliğimde ekip arkadaşlarımla birlikte İstanbul'da Grand Pera Emek Sahnesinde düzenlenen etkinliklere katıldık. Etkinliklerde Lösev'i tanıttık, yaşama el ver etkinliğini düzenledik ve Lösev'de kariyer ve kişisel gelişim için sempozyumlar düzenledik. Ayrıca gönüllülerimizle birlikte müzik aletleriyle mini gösteriler gerçekleştirdik.

Ankara'daki **Lösante** hastanesinde 2022 Nisan ayında gerçekleştirilen **KOLİ KOLİ MUTLULUK** etkinliğine yönetim kurulumuz ve gönüllü arkadaşlarımla katıldık. Bu etkinlikte kolilere belirlenen malzemeler eklenip, kolilerin Lösemili Çocuklara ulaşmasına katkı sağladık.

23 Nisan'da Yalova'da yaşayan lösemi ile mücadele eden çocuklarımız ve mücadeleyi kazanan çocuklarımız ile okulumuzdaki diğer kulüplerin desteğiyle mühendislik alanındaki gelişmeleri aktardık ve güneş enerjisi ile çalışan projeleri gösterdik. Aynı zamanda dans edip **Ulusal Egemenlik ve Çocuk Bayramı'nı** kutladığımız halka açık bir etkinlik düzenledik. Bu etkinlikte Lösev'e ait broşürlerimizi dağıtarak farkındalık yaratmaya çalıştık. Tabii ki yaşama el vermeyi ve kansere dur demeyi de ihmal etmedik. Minik arkadaşlarımıza eşlik eden gönüllülerimizle birlikte _palyaço kostümleriyle_ çeşitli etkinlikler gerçekleştirdik.

Nisan ayını dolu dolu geçirmeye devam edip Yalova'da bilinçlendirme çalışmaları yapıp **Kurban Bayramı afiş ve bülten dağıtımını** gerçekleştirdik. Yalova Üniversitesi'nin düzenlediği **YÜNİFEST22** etkinliğinde _Yalova Üniversitesi Lösemili Çocuklara Fayda Topluluğu_ olarak stantlarımızın başındaydık. Yeni gönüllü kayıtları gerçekleştirip kulübümüz ve vakıf hakkında bilgi verdik.

**29 Ekim'de Cumhuriyet Bayramı'nın** coşkusunu derinlerde hissetmek adına yönetim ekibim ve gönüllülerimle birlikte _Ankara'da yer aldık_. Lösante hastanesine düzenlenen kortej yürüyüşüne katılarak bayramımızı coşku ve heyecanla kutladık.

Bahar döneminin başlangıcında gelenekselleşen **gönüllü standımızı** kampüs içerisinde farklı noktalara açtık ve gönüllülerimizle bir araya gelerek yeni gönüllü kayıtlarımızı aldık. Yalova'da bulunan bir kafenin teras katını yönetim ekibimle süsleyip kulübümüze yeni kaydolan gönüllülerimizle mini bir _tanışma toplantısı_ gerçekleştirdik.

2-8 Kasım tarihleri arasında düzenlenen **Lösemili Çocuklar Haftasına** denk gelmesi nedeniyle mücadeleyi simgeleyen _turuncu renkli kurdeleleri_ gönüllülerimize dağıttık. Geleneksel ve online oyun çeşitlerinden yararlanarak gönüllülerimizin kaynaşmasını ve Lösev hakkında bilgi sahibi olmalarını sağladık. Farkındalık yaratmak adına turuncu renkli maske dağıtımı gerçekleştirdik.

Nisan 2023 tarihinde Bursa'da ikamet eden vakfımıza kayıtlı tedavisi devam eden ve **tedaviyi tamamlamış gençlerimize**, gönüllülerimize ve vakıf personellerimize eşlik ettim. Yalova'da ilk kez _kağıt yapımına_ gençlerimiz şahit oldu ve kendileri de kağıt yapma deneyimini yaşadılar. _Atatürk Köşkünü_ ziyaret ederek Atatürk'ün Yalova'da konakladığı evi ziyaret etme fırsatı yakaladılar ve _doğa gezisi_ gerçekleştirerek farklı bitki türleriyle tanıştılar.

Haziran ayında kulüp başkanı olarak, Lösev tarafından **Ankara'ya** davet edildik. Bu davette Lösev'in Ankara'daki tüm kuruluşlarını yakından tanıma fırsatım oldu. Aynı amaç için farklı şehirlerdeki _diğer kulüp başkanlarıyla tanışma imkanı_ buldum.

**Lösante** hastanesinde başlayan etkinliğimizde dikkatimi ilk çeken şey hastanenin aşırı temiz, modern ve sessiz olmasıydı. Tüm bunlar için fazlasıyla düşünüldüğü ve emek harcandığı belliydi. Tüm bu hizmetlerin ücretsiz sağlanması beni hayran bıraktı. Lösante hastanesinde gerçekleştirilen eğitimden sonra **Lösev köyüne** doğru yol aldık. Lösev köyünde küçük bağımsız ailelerin çocuklarının tedavileri devam ederken konaklayabileceği otel konseptinde 2 kişilik odalar bulunmaktaydı. Odalarda her şey düşünülmüş olup, köy adının hakkını verecek şekilde çalışmalar yapılmıştı. _Yeşil bir ortam, sessizlik ve çocukların özgürce hareket edebileceği oyun alanları mevcuttu_. **Bağışlardan elde edilen** ilginç ürünlerle de karşılaştık; bir inek ailesi, inekler, kuzular, keçiler, tavuklar, tavşanlar ve daha nice farklı hayvanlar köyümüzü özel kılan unsurlardı. Lösev köyünde ailelerin çocuklarından uzakta oldukları zamanlarda tedavi sürecine uzaktan yardım etmeleri amacıyla düşünülmüş ve hayata geçirilmiş projeleri de yakından gözlemleme fırsatımız oldu.

Yalova'da bize gönderilen el yapımı **LSV DÜKKAN** ürünlerinin yapıldığı atölyeyi görme fırsatımız oldu. Bu atölyelerde lösemiyle mücadele eden çocukların aileleri çeşitli ürünler elde edip satışa sunuyor. Satıştan elde edilen gelirler de lösemili çocukların ihtiyaçları için harcanıyor. Aynı zamanda köydeki toprak işleniyor ve elde edilen ürünlerden gelir elde ediliyor. Kısacası bu köyde her şey çocuklarımız için düşünülmüş, onların faydasını gözeten her türlü proje uygulanmaktadır.

Ayrıca, **Lösev artık kocaman bir aile** olup sadece lösemi tanısı almış çocuklara yönelik sağlık, eğitim, maddi ve manevi yardımlarını gerçekleştirmiyor. Lösemi tanısı almış yetişkinler ve diğer kanser türlerinden dolayı tanı almış çocuklar ve yetişkinler için de hizmet sunmaktadır.

### İYİ Kİ LÖSEV VAR
